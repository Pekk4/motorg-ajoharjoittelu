# Säännöt

Hyväksymällä toimitusehdot sitoudut noudattamaan Motorg ry:n rata-ajoa koskevia sääntöjä.

#### Ajoharjoittelutapahtumien maksut

Motorg ry järjestämiin tapahtumiin myydään lippuja ennakkoon vain verkkokaupassa. Lippujen maksutapana verkkomaksu (maksuvälineinä: useimpien pakkien verkkopankit ja luottokortit Visa/Mastercard). Henkilön suorittamat ostot ovat nähtävissä profiilitiedoissa kohdassa "Tilaukset". Maksettua osallistumismaksua ei palauteta. Verkkokaupasta ostetut liput ovat henkilökohtaisia. Tapahtumaan ostetun lipun voi halutessaan myydä itse eteenpäin toiselle osallistujalle, ohjeet löytyy täältä: [Ajoharjoittelulippujen myyminen ja ostaminen](#Liput)

Lippujen myynti verkkokaupassa suljetaan muutama päivä ennen kyseisen tapahtuman alkua ilmoittautumisten käsittelyn ym. paperitöiden takia. Lipunmyynnin sulkeuduttua mahdollisesti jäljelle jääneet paikat myydään paikan päällä kyseisen tapahtuman ilmoittautumisen yhteydessä. Ostamalla lipun ennakkoon varmistat paikkasi tapahtumissamme.

Lisätietoja: ratavastaavat at moottoripyora.org

### Rata-ajon säännöt

#### 1. Ajoharjoitteluryhmät
Radalla ajetaan kolmessa tai neljässä ryhmässä. Katso lisätiedot täältä: [Ajoharjoitteluinfo](#Harjoitteluinfo)

Jokainen on itse vastuussa siitä, että ostaa lipun oikeaan ryhmään. Omiin taitoihinsa nähden selkeästi liian nopeaan tai liian hitaaseen ryhmään lipun ostaneiden siirtämistä heidän nopeudelleen oikeaan ryhmään ei kuitenkaan voida taata. Muiden kuljettajien turvallisuuden vuoksi kyseinen henkilö ei tällöin myöskään voi jatkaa ajoaan hänelle sopimattomassa ryhmässä.

#### 2. Kalusto
Radalla saavat ajaa kilvelliset sekä kilvettömät liikennevakuutetut moottoripyörät. Liikennevakuutuksen voimassaolo on tarvittaessa pystyttävä todistamaan. Tarkastamme todistukset liikennevakuutuksen voimassaolosta pistokokein.

Ahvenistolla on voimassa 95dB tai 110dB (ns. melupäivä) meluraja, joka moottoripyörän tulee alittaa jotta pyörä päästetään radalle. Kymiringillä melumittaus perustuu SML:n Circuit Racing [sääntöjen](https://www.moottoriliitto.fi/ajajille/saannot/road-racing/) mukaiseen mittaukseen, rajana 107dB. Kaikissa tapahtumissa tulee moottoripyörissä olla asianmukainen äänenvaimennin, vaikka varsinaista melurajaa ei olisikaan.

#### 3. Muita ajoharjoitteluryhmien sääntöjä
Kilpaileminen ja kilpailuun tähtäävä harjoittelu on kiellettyä hitaassa - keskinopeassa ryhmässä. Kilpaileminen on kiellettyä kaikissa ryhmissä. Ajanottolaitteiden käyttö on sallittua.

#### 4. Ajovarusteet
Ajajan oman turvallisuuden vuoksi radalla saa ajaa vain moottoripyöräilyyn tarkoitetuissa varusteissa. Varusteisiin kuuluvat mp-takki, mp-housut, mp-hanskat, ajosaappaat ja mp-käyttöön tarkoitettu kypärä. Suosittelemme nahkapuvun käyttöä, mutta radalla ajaa saa myös moottoripyöräilyyn tarkoitetuissa tekstiilivarusteissa. Lisäksi suosittelemme kunnollisen selkäsuojan käyttöä. Radalle ei siis pääse farkuissa, lenkkareissa tai muuten puutteellisissa varusteissa.

#### 5. Radalla ajaminen
Radalla ajetaan vain yhteen suuntaan ja radalle mennään sekä sieltä poistutaan vain siihen tarkoitetusta ja siihen merkityistä paikoista. Takapyörällä ajaminen ja muu rata-ajoon sopimaton käyttäytyminen on ehdottomasti kiellettyä. Radalle ei saa pysähtyä missään tilanteessa. Mikäli havaitset vaaratilanteen (kaatumisen, radalla öljyä, moottoripyörän osia tms.), aja varikolle ja ilmoita asiasta porttivahdille.

#### 6. Kaatuminen
Jos kaadut, jää kaatumapaikallesi ja siirrä tarvittaessa pyöräsi ja itsesi sivuun turvallisempaan paikkaan. Älä jatka ajoasi, sillä pyörästäsi saattaa valua öljyä tai voit olla itse loukkaantunut. Kaatumisen aiheuttamasta pienestä shokista johtuen et välttämättä huomaa tätä. On turvallisempaa, että järjestäjät tarkistavat tilanteen ja pyörän vahingot sekä tarvittaessa kuljettavat sinut ja pyöräsi pois radalta ennen ajojen jatkamista.

#### 7. Ohittaminen radalla
Radalla ajettaessa väistämisvelvollisuus on AINA ohittajalla. Ohituskielto on voimassa aina ajovuoron ensimmäisillä kierroksella, hitaassa ja keskinopeassa ryhmässä. Nopeassa ryhmässä ei ole ohituskieltoja ensimmäisellä kierroksella. Ohittaminen on kielletty kaikissa ryhmissä ajovuoron lopettavan ruutulipun jälkeen. Tämän lisäksi ohittamisesta annetaan ratakohtaisia ohjeita ajajakokouksessa. Ohittaminen on turvallisinta suorilla, joten varsinkin hitaassa ryhmässä tulee välttää huippunopeuskokeiluja suorilla, jotta nopeammat pääsevät turvallisesti ohi.

#### 8. Varikolle siirtyminen ja varikolla ajaminen
Kun olet lopettamassa ajoasi ja siirtymässä varikolle, hidasta vauhtiasi ajoissa ja nosta vasen kätesi riittävän ajoissa ylös merkiksi muille kuljettajille. Vältä ajolinjalla ajamista ja oman ajolinjasi yllättäviä muutoksia poistumispäätöksen jälkeen. Noudata riittävän hiljaista nopeutta ja liikennesääntöjä varikolla ajaessasi. Moottoripyörällä liikuttaessa varikkoalueella on aina käytettävä kypärää.

#### 9. Vastuu mahdollisista vahingoista
Jokainen ajaa radalla omalla vastuullaan ja vakuutuksillaan. MotOrg ry ei vastaa mahdollisista tapahtuvista vahingoista.

#### 10. Moottoripyörän tarkistus ennen radalle lähtöä
Moottoripyörän tekniikan on oltava moitteettomassa kunnossa. Peilit ja muut sirpaloituvat, lasiset osat on teipattava tai poistettava ennen radalle menoa. Tällä pyritään estämään osien sirpaloituminen pitkin rataa mahdollisessa kaatumisessa. Muovisia lamppuja, vilkkuja ym. ei tarvitse teipata. Tarkista itse, ettei pyöräsi vuoda öljyä tai muuta nestettä. Ajoharjoittelun järjestäjillä on oikeus ja velvollisuus puuttua havaittuihin puutteisiin ja estää pyörän pääsy radalle. Suosittelemme jäähdytysjärjestelmän glykolin korvaamista vedellä ja muilla lisäaineilla, esimerkiksi Water Wetterillä.

#### 11. Ajajakokous
Ensimmäinen ajajakokous pidetään puoli tuntia ennen ajoharjoittelun alkua ja toinen ajajakokous noin kaksi tuntia ajojen alkamisen jälkeen. Ajajakokouksessa kerrataan ajoharjoittelun säännöt sekä annetaan tarvittaessa kyseistä ajoharjoittelua koskevia tarkempia ohjeita. Kokous on pakollinen KAIKILLE ajoharjoitteluun osallistuville, eikä radalle pääse ennen kun on ajajakokoukseen osallistunut. Olethan paikalla ajoissa etkä viivästytä myöhästymiselläsi koko ratapäivän aloitusta.

#### 12. Lippumerkit
-Ruutulippu = ruutulippu päättää kunkin ryhmän ajovuoron. Kun näet ruutulipun, hiljennä nopeuttasi ja aja viimeinen kierros rauhallisesti varikolle. Ruutulipun jälkeen ohituskielto on voimassa kaikissa ryhmissä.
-Punainen lippu = ajo keskeytetty vaaratilanteen tai kaatumisen vuoksi, aja rauhallisesti kierros loppuun ja palaa varikolle. Ohittaminen on luonnollisesti kielletty.
-Keltainen lippu = vaara edessä, hiljennä vauhtia, ohittaminen on kielletty. Käytetään myös ajovuorojen alussa lämmittelykierroksilla hitaassa ja keskinopeassa ryhmässä.
-Vihreä lippu = vaara ohi, ajo voi jatkua normaalisti. Näytetään vain portilla.
-Musta lippu = Osoitetaan kuljettajalle jonka halutaan palaavan varikolle ja ottavan yhteyttä porttivahtiin välittömästi. Syynä voi olla rata-ajon sääntöjen rikkominen tai tekninen vika pyörässä jota kuljettaja ei ole itse havainnut.

Useilla radoilla on ohessa käytössä Tracsa -merkinantopylväät. Pylväiden led-valomerkit vastaavat lippumerkkejä. Pylväitä käytettäessä niistä kerrotaan erikseen ajajakokouksessa.

#### 13. Lippumiehet
Jokaisella ajoharjoittelupäivällä on porttivahdin lisäksi myös 1-3 lippupistettä. Lippumiesten tehtävänä on valvoa rataa ja viestittää kuljettajille lippumerkein ajoharjoittelun tapahtumista sekä mahdollisista vaaratilanteista. Lippumiehille annetaan tarvittava tarkempi opastus erikseen. Lippumiehen tehtäviä tarjotaan ensisijaisesti vain MotOrg ry:n jäsenille. Varatessasi paikan lippumieheksi sitoudut saapumaan paikalle tai hankkimaan siihen varamiehen säästä, kalustorikosta tai vastaavasta huolimatta. Ilmoittamatta/ilman hyvää syytä pois jääneelle liputusvuoron varanneelle voidaan määrätä vuoden mittainen kielto järjestelytehtäviin, jolloin myös hänelle jo varatut lippuvuorot laitetaan uudelleen varattaviksi. [Lisää tietoa liputtajana toimimisesta](#Liputtaminen).

#### 14. Onnettomuudet ja loukkaantumiset
Mikäli päivystävä ambulanssi joutuu poistumaan rata-alueelta esimerkiksi viedäkseen loukkaantuneen kuljettajan jatkohoitoon, keskeytetään ajoharjoittelu kunnes ambulanssi saapuu takaisin rata-alueelle. Tästä säännöstä voidaan poiketa järjestysvastuussa olevien ratavastaavien harkinnan mukaan.

#### 15. Päihdyttävät aineet
Jo lainkin mukaan päihtyneenä moottoriajoneuvon kuljettaminen on rangaistavaa, joten radalle ei ole mitään asiaa päihdyttävien aineiden vaikutuksen alaisena. Syy epäillä henkilön ajokuntoa edellämainitusta syystä antaa järjestäjälle oikeuden poistaa kyseinen kuljettaja tapahtumasta. Sama sääntö koskee myös lippumiehiä heidän vuoronsa aikana.

#### 16. Järjestäjän oikeudet
Järjestäjä pitää oikeuden poistaa näitä sääntöjä rikkovan tai muuten vaarallisesti käyttäytyvän kuljettajan tapahtumasta. Järjestäjällä on oikeus siirtää kuljettaja ryhmästä toiseen esimerkiksi suuren nopeuseron takia. 