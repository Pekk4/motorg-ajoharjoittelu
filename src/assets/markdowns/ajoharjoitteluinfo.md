### 1. Mikä tai kuka tätä touhua pyörittää, ketä sen takana on ja kuka näistä ajoharjoittelutapahtumista vastaa?

Motorg ry:n ajoharjoitteluja pyörittää ja niistä vastaa Motorg ry -niminen yhdistys ja moottoripyöräjärjestö. Motorg ry myös ylläpitää tätä sivustoa, jota nyt luet, sekä järjestää kaikenlaista moottoripyöräilyyn liittyvää toimintaa. Yhdistystä ja sen toimintaa pyörittää joukko vapaaehtoistyötä tekeviä moottoripyöräilyn harrastajia.

Motorg ry kantaa ajoharjoittelutoiminnasta taloudellista riskiä. Näiden tapahtumien mahdolliset voitot käytetään yhdistyksen toiminnan kehittämiseen, yhdistys kun ei yhdistyslain mukaisesti tavoittele voittoa. Kukaan ei nosta yhdistyksen varoista palkkaa tai palkkioita, eikä tuottoja tai sen osaa tulouteta millekään ulkopuoliselle osapuolelle. Lisätietoa yhdistyksestä löytyy [foorumilta](http://www.moottoripyora.org/motorg).

Sivustolla mainostetaan myös muiden osapuolien järjestämiä ratapäiviä. Motorg ry:n ajoharjoittelutapahtumat tuntee siitä, että niitä mainostetaan ja niistä keskustellaan osiossa [Motorg ry:n ajoharjoittelupäivät ja ajokoulutukset](http://www.moottoripyora.org/keskustelu/forumdisplay.php/384-MotOrg-ry-n-ratap%C3%A4iv%C3%A4t-ja-ajokoulutukset).

**Kysyttävää?** Asioista voi kysyä tapahtumien viestiketjuissa, ja henkilökohtaisemmissa kysymyksissä voi lähestyä eri alueiden vastaavia seuraavasti:

Ajoharjoittelutapahtumien järjestelyt &nbsp;&nbsp;&nbsp;&nbsp;&nbsp; ratavastaavat ät moottoripyora.org   
Ajokoulutuksiin liittyvät kysymykset &nbsp;&nbsp;&nbsp;&nbsp;&nbsp;&nbsp; koulutusvastaavat ät moottoripyora.org   
Yhdistykseen liittyvät kysymykset &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp; motorg ät moottoripyora.org   

Käytä ensisijaisesti näitä osoitteita, älä lähetä privaviestejä muuten kuin erityistapauksessa.
<br /><br />

### 2. Pitääkö olla Motorg ry:n jäsen jotta voi osallistua ajoharjoittelutapahtumaan?

Ei tarvitse, mukaan voi tulla ilman jäsenyyttäkin kuka tahansa. Motorg ry:n jäsenyys alentaa ajoharjoittelun hintaa ja antaa mahdollisuuden varata paikan ennakkomyynnin aikana. Jäsenillä on myös mahdollisuus lunastaa liputusvuoro ennakkoon, joka oikeuttaa ilmaiseen ajoharjoitteluun. Osaan ajokoulutuksista vaaditaan Motorg ry:n jäsenyys. Jäsenyyden voi lunastaa vain [moottoripyora.orgin verkkokaupasta](http://www.moottoripyora.org/kauppa).
<br /><br />

### 3. Mitä tämä lysti maksaa?

Kauden '23 hinnasto menee näin:

Motorg ry:n jäsenet, lippu ostettuna verkkokaupasta, 65 €/päivä,  
Motorg ry:n jäsenet, lippu ostettuna varikolta, 95 €/päivä,  
Ei-jäsenet, lippu ostettuna verkkokaupasta, 80 € päivä,  
Ei-jäsenet, lippu ostettuna varikolta, 95 €/päivä.  

Poikkeuksena Motopark, joissa kaikkien lippujen hinta on 10 € korkeampi johtuen muita ratoja korkeammista kustannuksista. Kymiringin korkeampien kustannuksien vuoksi myös siellä järjestettävät tapahtumat hinnoitellaan erikseen.

Hinnat sisältävät myös varikolla käytetyn sähkön, poikkeuksista ilmoitetaan erikseen.
<br /><br />

### 4. Pitääkö lippu ostaa etukäteen? Mistä kaikkialta niitä saa?

Lippu kannattaa ostaa etukäteen [moottoripyora.orgin verkkokaupasta](http://www.moottoripyora.org/kauppa), sillä se takaa osallistumisoikeuden. Lippuja voi ostaa myös paikan päältä jos ajoryhmissä on tilaa. Jos tapahtuma on verkkokaupassa loppuunmyyty, niin lippuja ei ole myytävänä myöskään paikan päällä. Lippuja voi ostaa myös aiemmin lippunsa ostaneilta, jotka eivät pääsekään paikalle. Näitä kannattaa etsiä kyseisen ajoharjoittelutapahtuman [keskusteluketjusta](http://www.moottoripyora.org/keskustelu/forumdisplay.php/384-MotOrg-ry-n-ratap%C3%A4iv%C3%A4t-ja-ajokoulutukset). Muilla ei ole lupaa myydä lippuja Motorg ry:n tapahtumiin.

Osallistumisoikeus on voimassa kun lippu on maksettu verkkokaupassa. Sinun ei pääsääntöisesti tarvitse ottaa tulostetta mukaasi todisteeksi, sillä järjestäjällä on lista lipun ostaneista. Lista tulostetaan 1-2 päivää ennen tapahtumaa, joten tätä myöhemmät ostot puuttuvat osallistujalistasta. Jos ostat lippusi noin päivän-pari etukäteen, varaudu todistamaan ostosi esimerkiksi ostovahvistuksen kuvaruutukopiolla.
<br /><br />

### 5. En ole ennen ollut ajoharjoittelutapahtumissa enkä ihan tarkalleen osaa sanoa mitä hyötyä siitä voisi minulle olla. Saisiko lyhyen selostuksen, kiitos.

Rataharjoittelussa on kyse ajotaitojen parantamisesta. Kyse ei ole siitä että ajetaan kovaa ja riskillä tai muiden kanssa kilpaa, vaan todellakin vain ajotaitojen parantamisesta. Mihin harjoittelullasi ja taidoillasi tähtäät ja miten pitkälle harjoittelusi viet on oma asiasi. Harva aloittaa lenkkeilyäkään päästäkseen juoksemaan muiden kanssa kilpaa.

Tieliikenneympäristö on paras ympäristö harjoitella liikenteen lukemista ja riskien hallintaa, mutta ajotekniikan harjoittelu on paljon tehokkaampaa moottoriradalla, jossa mutkat ovat vaativia ja ennalta arvattavia. Lisäksi harjoittelua haittaavat ulkoiset riskitekijät ovat vähäisiä. Radalla ajotekniikan puutteet korostuvat ja harjoittelu voidaan saada riittävän vaativaksi ilman että ajonopeutta tarvitsee nostaa liiaksi, jolloin ajotaidot kehittyvät nopeammin ja pidemmälle kuin tieliikenteessä. Parantuneet ajotaidot nostavat hartialukkokynnystä ja laskevat turhan onnettomuuden riskiä. Myös tuntuma ajamiseen ja pyörän käsittelyyn paranee. Ja rataharjoittelussahan hiotaan juuri sitä jossa lajissa on kyse, mutkien ajamista. Matkassa on aina mutkia. Kun sen taidon hallitsee, osaa nauttia harrastuksesta aiempaa enemmän.

Rataympäristön ulkoisten riskien vähyys helpottaa keskittymistä ajotekniikan kehittämiseen, mutta se myös avaa silmiä katuympäristön arvaamattomuudelle ja riskeille. Rataharjoittelu tuskin tekee kenestäkään vaarallisempaa katukuskia.

Lisäksi näissä tapahtumissa tapaa paljon ihmisiä ympäri maata, ajoharjoittelutapahtumat ovat joka kerta hyvän kokoinen kokoontumisajo.
<br /><br />

### 6. Missä ajoharjoittelutapahtumia järjestetään?

Motorg ry järjestää ajoharjoitteluja Alastarossa, Kemoralla, Botniaringillä, Motoparkissa, Kymiringillä ja Ahvenistolla. Lisäksi MotOrg ry pyrkii järjestämään ajoharjoittelutoimintaa myös ulkomailla, Gotlandringillä käytiin v. 2010, 2012 ja 2015 sekä Auto24Ringillä Virossa 2013 ja 2014 ja 2016.
<br /><br />

### 7. Onko rataharjoittelu vaarallista?

Se riippuu siitä mitä itse teet ja miten. Rataympäristö on turvallisempi kuin tieympäristö ulkoisten riskien vähyyden, turva-alueiden sekä rata-alueen jatkuvan valvonnan vuoksi. Aloittelijoiden ja hitaassa ryhmässä ajavien kaadot ovat melko harvinaisia. Kaato on yleensä seurausta siitä että ajaa kovempaa kuin mihin taidot riittää. Nopeassa ryhmässä ajavista jotkut vievät rataharjoittelun sille tasolle, että välillä käydään pötköllään kun puristetaan viimeisiä sekunteja ja kymmenyksiä kierrosajasta pois. Kaluston kaatosuojausten ja ajovarusteiden puolesta siihen on varauduttu, eikä kaadosta yleensä seuraa sen suurempaa. Tuon prosenttijengin ulkopuolelle jää ne loput noin 99,9 % motoristeista, joiden ajaminen paranisi rataharjoittelun myötä suuresti ottamatta juuri mitään riskejä.

Vaarallisuutta punnittaessa on otettava huomioon myös harjoittelematta jättämisestä aiheutuva riski. Kuten edellä todettiin, katuajo kehittää ajotekniikkaa varsin hitaasti ja rajallisesti. Rutiinista poikkeava odottamaton ja vaativa tilanne voi käydä liian vaikeaksi jotta onnettomuuden voisi välttää. Näin käy sadoille motoristeille joka vuosi jossakin muodossa. Ulosajo ilman toista osapuolta on tavallisin loukkaantumiseen tai kuolemaan johtava onnettomuustyyppi.

Rataharjoittelun ajateltu vaarallisuus ei ole realistinen syy olla osallistumatta. Motorg ry ei halua tapahtumiinsa vaarallisia kuskeja, eikä vaarallinen ajaminen pääse jatkumaan kovin pitkään, vaan tilanteeseen puututaan. Kaikkien osallistujien on noudatettava [Motorg ry:n ratasääntöjä](/Ajoharjoittelu#Säännöt).
<br /><br />

### 8. Olen ensikertalainen ja ihan pihalla kaikesta, mutta haluan ajamaan. Mistä aloitan?

Lue ensin tämä teksti kokonaan niin pääset asioista alustavasti jyvälle. Lue myös [ratasäännöt](/Ajoharjoittelu#Säännöt) ja ajokoulutuksiin liittyvät viestit jotka löytyy nostettuna [foorumilta](http://www.moottoripyora.org/keskustelu/forumdisplay.php/384-MotOrg-ry-n-ratap%C3%A4iv%C3%A4t-ja-ajokoulutukset). Tarvittaessa rekisteröidy foorumille ja kirjaudu sisään. Foorumille rekisteröityminen tarvitaan, jotta voit tehdä ostoksia kaupasta. Tämän jälkeen mene [moottoripyora.orgin verkkokauppaan](http://www.moottoripyora.org/kauppa) ja osta lippu haluamaasi ajoharjoittelutapahtumaan. Luettelo löytyy kaupasta, [foorumilta](http://www.moottoripyora.org/keskustelu/forumdisplay.php/384-MotOrg-ry-n-ratap%C3%A4iv%C3%A4t-ja-ajokoulutukset), sekä [täältä](/Tapahtumat). Valitse hidas ryhmä sekä "osallistun ensikertalaisena Ajotaito 2:een". Se on kurssi ensikertalaisille ja vähän radalla ajaneille ajokokemuksesta ja jäsenyydestä riippumatta. Lippua ostaessasi huomaat, että koulutuksesta ei tule lisähintaa. Koulutuksen maksaa puolestasi Motorg ry, sillä yhdistys haluaa, että pääset harjoittelussasi kivasti alkuun ja se tapahtuu turvallisesti puolin ja toisin.
<br /><br />

### 9. Miten minun pitää valmistautua kun tulen ajoharjoittelutapahtumaan?

Pyörästä sen verran, että tarkista ettei laite vuoda nesteitä ja että renkaat ovat kunnossa. Jos olet aikeissa vaihtaa renkaat lähiaikoina, niin vaihda ne ennen ajoharjoittelutapahtumaa. Aseta paineet järkeviksi, valmistajan suosituksiin jos et muuta tiedä. Pääasia on, ettei ole selvästi liikaa tai selvästi liian vähän. Esimerkiksi yli 3 bar on liikaa ja alle 2 bar katurenkaalle liian vähän. Joillakin nykyisillä katurenkailla käyttökelpoinen alaraja on alempana kuin tuo 2 bar.

Lasiosat pitää olla teipattu radalle mentäessä esimerkiksi maalarinteipillä tai ilmastointiteipillä. Tämä sen vuoksi, että jos sattuisit kaatumaan, niin radalle ei leviäisi teräviä lasinsiruja viiltämään itseäsi ja muiden renkaita. Käytännössä siis ainakin peilit teipataan yli, ellei niitä ole irrotettu. Muoviosia ei tarvitse teipata, ajovalo on yleensä muovia.

Ajopuvun tulee olla moottoripyöräilyyn tarkoitettua sorttia, eli sellainen joka suojaa kaaduttaessa. Kuvittele asfalttiin iskeytyminen ja pitkä pers'liuku, minkälaisissa varusteissa olisit tuon valmis kokeilemaan? Kunnolla suojaavaa pukua varmaankin haluat käyttää myös muulloin kuin radalla. Selkäsuoja on aina erittäin suositeltava, kuten myös rintapanssari. Kypärän tulee olla moottoripyöräkäyttöön soveltuva.

Mukaan voi ottaa mukaan kivennäisvettä myös viileämmille keleille, sillä ajopäivä kuluttaa paljon nestettä. Myös pientä purtavaa voi ottaa mukaan, joskin radoilla on kahvio tai lounasravintola, josta voi ostaa ruokaa kohtuulliseen hintaan.

Tule hyvillä mielin oppimaan uutta. Jätä muut huolet pois äläkä tee päivästä itsellesi suotta pelottavaa kokemusta. Nuku edeltävä yö hyvin, jotta et tekisi turhia virheitä vain sen vuoksi, ettei pää ole tarpeeksi skarppina. Takki on lopussa tyhjä joka tapauksessa.

Lue [Motorg ry:n ratasäännöt](/Ajoharjoittelu#Säännöt).
<br /><br />

### 10. Tarvitseeko ajoharjoitteluun osallistuvalla olla ajokortti?

Ei tarvitse.
<br /><br />

### 11. Järjestetäänkö ajoharjoittelujen yhteydessä ajokoulutusta?

Kyllä, Motorg ry on yksi suurimmista, ellei suurin, moottoripyöräilijöiden jatkokouluttajista Suomessa. Kursseina ovat Ajotaito 1, 2, 3, 4 ja 5. Näiden lisäksi järjestetään Ajotaitoklinikan vastaanottoja.

[Ajotaito 1](http://www.moottoripyora.org/keskustelu/showthread.php/267019-Ajotaito-I) keskittyy perushallintaan, jarrutuksiin ja väistöihin ajokokemuksesta riippumatta, ja tätä kurssia ei muista kursseista poiketen pidetä moottoriradoilla. Ajotaito 1 on suositeltava kurssi ennen mitään muuta, mutta Ajotaito 2 on suunniteltu niin, ettei Ajotaito 1:stä välttämättä tarvitse suorittaa ensin. Motorg ry:n jäsenyys vaaditaan.

[Ajotaito 2](/Kurssit#Ajotaito%202) keskittyy kaarreajotekniikan perusteisiin. Kurssia suositellaan kaikille rataharjoitteluaan aloittaville katuajokokemuksesta riippumatta, koska sisältö on laadittu sen pohjalta mitä ongelmia ihmisillä on havaittu olevan ajotekniikassaan pelkän katuajokokemuksen jäljiltä. Esitietovaatimuksia ei ole, joten tämä voi olla ensimmäinen Ajotaito-kurssisi. Kurssin oppeja voi hyödyntää sellaiseen sekä radalla että kadulla, ajotekniikan perusteet ovat molemmissa samat. Kurssi järjestetään jokaisen kotimaisen ratatapahtuman yhteydessä, mutta vähintään kaksipäiväisessä tapahtumissa vain sen ensimmäisenä päivänä. Kurssi on kokopäiväinen ja ajetaan kokonaan radalla. Motorg ry kannustaa osallistumista tarjoamalla kurssin maksutta, sinun tarvitsee siis maksaa pelkkä ratamaksu. Ensikertalaiset pääsevät aina mukaan, ja kurssin kertaajia voidaan ottaa lisäksi sen verran kuin on kouluttajamäärän puitteissa mahdollista. Kurssille voi tulla myös ilman ennakkoilmoittautumista, mutta ilmoittautuminen on tärkeää sen vuoksi että järjestävä organisaatio voi varata kurssille riittävän määrän kouluttajia. Motorg ry:n jäsenyyttä ei tällä kurssilla kysellä.

[Ajotaito 3](/Kurssit#Ajotaito%203) on Ajotaito 2:n kokopäiväinen jatkokurssi hitaassa ryhmässä ajaville tai keskiryhmän hitaan pään kuskeille. Kurssilla jatketaan siitä mihin Ajotaito 2 päättyi, ja on viimeinen Motorg ry:n peruskäsittelykursseista. Tämän kurssin alle on tarkoitus saada omatoimista harjoittelua sen verran, että Ajotaito 2:n asiat on omaksuttu ja uuden opettelusta on hyötyä. Motorg ry:n jäsenyys vaaditaan.

[Ajotaito 4](/Kurssit#Ajotaito%204) on ensimmäinen soveltava kurssi, joka on suunnattu niille keskiryhmän kuskeille, joilla peruskäsittelytaidot ovat jo jotenkin hanskassa, mutta vauhti ei riitä nopeaan ryhmään. Kurssilla perehdytään vauhdin parantamisen periaatteisiin. Motorg ry:n jäsenyys vaaditaan.

[Ajotaito 5](/Kurssit#Ajotaito%205) on jatkokurssi Ajotaito 4:lle, joka on suunnattu nopean ryhmän hitaamman puoliskon kuskeille. Kurssilla perehdytään vauhdin parantamisen periaatteisiin. Motorg ry:n jäsenyys vaaditaan.

[Ajotaitoklinikka](http://www.moottoripyora.org/keskustelu/showthread.php/267015-Ajotaitoklinikka) on tarkoitettu Ajotaito 2:n käyneille hitaan ryhmän kuskeille, joilla on sen verran omatoimista harjoittelua alla, että Ajotaito 2:n asiat ovat tuttuja, mutta ajamisessa on edelleen jotain joka vaivaa mieltä. Kouluttajalla on runsaasti aikaa kaikille osallistujille, joten hankaliksi koettuihin asioihin voidaan paneutua hyvin henkilökohtaisella tasolla. Tämä on Ajotaitoklinikan idea, se ei ole varsinainen kurssi. Ajotaitoklinikka järjestetään yleensä hitaassa ryhmässä, mutta saatetaan ehkä joskus järjestää myös keskinopeassa ryhmässä. Motorg ry:n jäsenyys vaaditaan.

Huomaa, että ajokurssit ovat kokonaisuuksia. Niissä ollaan mukana alusta loppuun (ainoana poikkeuksena se, että olet kertaamassa Ajotaito 2:n asioita), eli lippuvuoroa ei ole mahdollista ottaa ajokoulutuspäivälle.

Lisätietoja ajokoulutuksista löytyy [foorumilta](http://www.moottoripyora.org/keskustelu/forumdisplay.php/384-MotOrg-ry-n-ratap%C3%A4iv%C3%A4t-ja-ajokoulutukset).
<br /><br />

### 12. Onko ensikertalaisen pakko osallistua Ajotaito 2:een?

Pakko ei ole, mutta kurssi on erittäin suositeltava syystä, että sen sisältö pureutuu juuri niihin ongelmiin mitä rataharjoittelua aloittelevilla lähes poikkeuksetta kokemuksiemme mukaan nähdään. Kurssin jättäminen väliin tarkoittaa sitä, että kohtaat ne samat ongelmat yksin samalla kun kurssilaiset saavat niihin valmiit ratkaisut. Rahaa et säästä toimimalla omin päin, kurssi on osallistujille maksuton.
<br /><br />

### 13. Paljonko Motorg ry:n ajokoulutukset maksavat?

Ajotaito 1 ja 2 eivät maksa mitään, sillä meillä on koettu hyödyllisenä se, että koulutuksen maksaa joku muu kuin osallistuja itse. Ilmaista tämä lysti ei todellakaan ole eikä koulutuksen hintaa ole leivottu lipun hintaan, vaan Motorg ry etsii maksajan koulutuksellesi. Motorg ry:n jäsenyys vaaditaan muilla kursseilla kuin Ajotaito 2:ssa. Ajotaito 3:sta peritään 30 €, Ajotaito 4:sta 40 €, Ajotaito 5:stä 50€ ja Ajotaitoklinikasta 20 € nimellinen korvaus.
<br /><br />

### 14. Mitä ajoharjoittelutapahtumissa tapahtuu?

Päivä alkaa ilmoittautumisella ratavarikolla, jolloin saat pyörääsi ajoryhmäkohtaisen tarran merkkinä luvasta ajaa radalla. Radasta riippuen aamurutiiniin sisältyy myös melumittaus. Kaikille pakollinen kuljettajakokous pidetään ilmoittautumisen jälkeen 30 minuuttia ennen ensimmäistä ajovuoroa, ellei toisin mainita. Kokouksen missaaminen tarkoittaa sitä, että radalle ei ole lupa mennä vaikka lippu olisikin. Ole siis ajoissa paikalla, eli noin 60 minuuttia ennen ensimmäistä ajovuoroa. Toinen kuljettajakokous saatetaan järjestää myöhemmin.

Kun päivä ilmoitetaan alkavaksi klo xx, tarkoittaa aika <ins>ensimmäisen ajovuoron alkamisaikaa</ins>. Se ei siis ole aika jolloin on tarkoitus saapua paikalle.

Ajovuorot menee **kolmen ajoryhmän** päivillä yleensä näin:

klo 10:00, nopea ryhmä,  
klo 10:20, keskinopea ryhmä,  
klo 10:40, hidas ryhmä.  
klo 11:00 (sama kaava alusta aloittaen)  

Poikkeuksena Ahvenisto, jossa ei ole nopeaa ryhmää, vaan ryhmät hidas, keskihidas ja keskinopea. Hidas ja keskihidas ryhmä ovat muuten keskenään samanlaisia, mutta hitaassa ryhmässä järjestetään Ajotaito 2 koulutus. Hitaassa ryhmässä voi ajaa vaikkei osallistuisi kurssille, mutta kurssi voi hieman haitata omatoimiharjoittelua varsinkin alkupäivästä. Toivomus on, että hitaaseen ryhmään ostetaan lippu vain silloin kun aikoo osallistua kurssille tai jos keskihidas ryhmä on jo täynnä. Mitä enemmän hitaaseen ryhmään ilmoittautuu omatoimiharjoittelijoita, sitä vähemmän kurssille mahtuu osallistujia.

Ajovuorot menee **neljän ajoryhmän** päivillä yleensä näin:

klo 10:00, nopea ryhmä,  
klo 10:20, keskinopea ryhmä,  
klo 10:40, keskihidas ryhmä,  
klo 11:00, hidas ryhmä.  
klo 11:20 (sama kaava alusta aloittaen)  

Huomaa, että myös neljän ajoryhmän päivillä ajovuoron pituus on 20 minuuttia, joten ajovuoro ei ala pitkin päivää aina kunkin tunnin samalla minuuttilukemalla kuten kolmen ajoryhmän päivillä.

Ryhmän ajovuoro kestää siis aina 20 minuuttia ja päättyy ruutulippuun, jonka jälkeen palataan varikolle. Ajovuorojen väliin jäävä aika käytetään huilaamiseen ja seuraavaan ajovuoroon valmistautumiseen.

Ajokoulutuksiin tulijat huudellaan koolle ensimmäisen kuljettajakokouksen lopussa. Sen jälkeen mennään ja tehdään niin kuin kouluttajat määrää. Koulutuksessa on oltava mukana alusta alkaen, sillä poikkeuksella, että Ajotaito 2:n aiemmin käyneet voivat halutessaan kerrata kurssin haluamistaan kohdista.
<br /><br />

### 15. Mitä tarkoittaa liputusvuoro tai porttivuoro? Miten tuo kuvio menee?

Radalla on porttivahdin lisäksi yleensä kaksi liputtajaa. Porttivahdin tehtävänä on laskea kuljettajat radalle sekä ohjata rataa valvovia liputtajia. Liputtajat valvovat omalta pisteeltään näkyvää rata-aluetta sekä viestivät kuljettajille lippumerkein mm. mahdollisista vaaratilanteista. Nämä hommat hoidetaan talkootöinä, kuten kaikki muutkin ajoharjoittelutapahtuman järjestelyihin liittyvät tehtävät.

Liputtajien ja porttivahdin työvuorot kestävät yleensä kaksi tuntia. Ratavastaavat aikatauluttavat vuorot ennakkoon ja ne julkaistaan foorumilla kyseisen tapahtuman ketjussa. Palkkiona tehdystä työstä kyseisen päivän ajot ovat maksuttomia ja yhdistys tarjoaa talkoolaisille lounaan rataravintolassa. Mahdollisia majoituksia tai muita kuluja ei korvata.

Liputtajien ja porttivahtien vuorot ovat tarjolla ensisijaisesti yhdistyksen jäsenille, mutta myös muut ovat tervetulleita talkoisiin jos vuoroja jää jäseniltä varaamatta. Vuorot varataan verkkokaupasta muiden lippujen tapaan. Liputusvuoron valinnan yhteydessä valitaan myös ajoryhmä. Tämä tarkoittaa ryhmää, jossa ajat kyseisenä päivänä. Se ei liity muutoin varsinaiseen liputusvuoroon.

Aikaisempi kokemus ei ole välttämätöntä, annamme paikan päällä tarvittavan koulutuksen. Ensikertalaisen kannattaa kuitenkin tutustua jo ennakkoon foorumilta löytyviin [liputtajien ohjeisiin](/Ajoharjoittelu#Liputtaminen). Liputus- tai porttivuoroa ei ole mahdollista suorittaa jos osallistuu ajokoulutukseen.

Liputusvuoron varaaminen edellyttää sitoutumista sen hoitamiseen. Jos olet estynyt tulemaan paikalle, hanki sijainen itsellesi ajoissa ja ilmoita muutoksesta ratavastaaville. Varatun liputusvuoron suorittamatta jättänyt määrätään automaattisesti vuoden kestävään karenssiin, jonka aikana hänelle ei liputuvuoroja anneta, ja jo varatut liputusvuorot jaetaan eteenpäin muille halukkaille. Järjestäjälle lähetetty sähköposti esteellisyydestä ei tältä rangaistukselta pelasta.
<br /><br />

### 16. Entä jos sataa? Saako rahat takaisin?

Sateen sattuessa ajetaan sateessa tai istutaan kuppilassa jauhamassa niitänäitä. Sade ei yleensä pilaa koko päivää. Rahoja ei saa takaisin, koska järjestävä yhdistys ei saa taivaalta järjestelykulujaan takaisin. Yhdistyksellä ei myöskään ole pitkällä aikavälillä varaa kantaa sääriskiä osallistujien puolesta. Tämmöistä se on kun on halpaa.
<br /><br />

### 17. Voiko ryhmää vaihtaa kesken päivän?

Voi jos ryhmässä on tilaa, muuten ei voi. Jos haluamasi ajoryhmä on buukattu täyteen, on erityisen turhaa ostaa paikka oman vauhtisi kannalta väärästä ryhmästä siinä toivossa, että voisit vaihtaa ryhmän paikan päällä oikeaan. Lopputulos voi olla se, että radalle ei pääse lainkaan, sillä vauhdin odotetaan vastaavan kyseisen ajoryhmän tasoa.
<br /><br />

### 18. En pääsekään paikalle, voinko myydä lippuni jollekin muulle?

Voit. Katso ohjeet [täältä](/Ajoharjoittelu#Liput).
<br /><br />

### 19. Pitääkö ostaa yksi vai kaksi lippua jos samalla pyörällä ajaa kaksi kuskia?

Kaksi lippua, sillä lippu on aina henkilökohtainen, ei pyöräkohtainen.
<br /><br />

### 20. Minulla on sellainen ja sellainen moottoripyörä, voiko sillä tulla radalle?

Voi tulla. Jos laitteella kelpaa ajella maantiellä, eikä se vuoda nesteitä, eikä siitä irtoa osia, kelpaa sillä ajella myös radalla. Radalle saa tulla myös rekisteröimättömällä liikennevakuutetulla laitteella kaikkiin ajoryhmiin.
<br /><br />

### 21. Pelkään olevani liian hidas. Mistä tiedän että pärjään?

Radalle tullaan harjoittelemaan, ei osaamaan. Hitaassa ryhmässä et ole liian hidas. Ei ne nopeimmatkaan
kaverit olleet rataharjoittelua aloittaessaan sen kummempia kuskeja kuin muutkaan aloittelijat, vaan taidot ovat kovan harjoittelun tulosta. Vahva suositus on aloittaa radalla harjoittelu mahdollisimman aikaisessa vaiheessa.
<br /><br />

### 22. Paljonko siellä on ensikertalaisia noin yleensä?

Vaihtelee radasta ja ajankohdasta, tyypillisesti muutamasta yli kymmeneen.
<br /><br />

### 23. Käykö ajoharjoittelutapahtumissa naisia?

Käy, joka kerta. Ajoharjoituksissa tapaa naiskuskeja kaikilta tasoilta, on vasta-alkajia ja niitä jotka pärjäävät kilpailuissa ja kaikkea siltä väliltä.
<br /><br />

### 24. Ovatko vakuutukset voimassa moottoriradalla?

Kyllä ja ei. Liikennevakuutus on voimassa kuten tieliikenteessä, koska suomalaisia moottoriratoja ei ole eristetty riittävän hyvin muulta liikenteeltä. Täyskaskon törmäysvahinko-osuus ei ole voimassa kuten tieliikenteessä minkään vakuutusyhtiön kohdalla. Joillakin vakuutusyhtiöillä on korotettu omavastuu ja jotkut yhtiöt eivät korvaa ratakaatoja lainkaan. Ajokoulutukseen osallistuttaessa täyskaskon törmäysvahinko-osuuden omavastuu on useimmissa vakuutusyhtiöissä sama kuin katuajossa, mutta poikkeuksiakin on. Koulutuksen sisällöllä voi olla vaikutusta asiaan, ole siis selvillä vakuutuksistasi. Suuntaa antavaa tietoa löytyy [Ajotaito 2:n kurssikuvauksesta](/Kurssit#Ajotaito%202), siellä mainitut asiat pätevät myös kursseilla Ajotaito 1 ja Ajotaito 3 sekä Ajotaitoklinikalla.

Liikennevakuutus on pakollinen myös radalla. Radalla voi ajaa kaikissa ryhmissä kilvettömällä (eli rekisteröimättömällä) pyörällä, mutta liikennevakuutus on silloinkin pakollinen. Pakollisuus perustuu lakiin.
<br /><br />

### 25. Onko eri järjestäjien tapahtumilla jotain eroa?

Eroa on yleensä seuraavissa asioissa:

- päivän kesto: Motorg ry:n ajoharjoittelutapahtumat ovat aina kokopäiväisiä (n. 8 h),

- hinta: Motorg ry:n tapahtumissa hinta on jäsenille 65 euroa ja muille himpun enemmän,

- säännöt tai niiden puute: Motorg ry:llä on ratasäännöt, joiden noudattamista valvotaan,

- ambulanssi: Motorg ry:n ajoharjoittelutapahtumissa on ambulanssipäivystys (poikkeuksena Ahvenisto, joka sijaitsee taajamassa, joten ambulanssi saadaan tarvittaessa paikalle kohtuullisessa ajassa),

- rata-alueen valvonta: Motorg ry:n ajoharjoituksissa käytetään liputtajia ja porttivahtia, joilla on keskinäinen radioyhteys,

- ajokoulutustarjonta ja ensikertalaisista huolehtiminen: Motorg ry:n ratatapahtumissa on aina tarjolla yksi tai useampi kokopäiväinen ajokurssi, joista suurin osa on suunnattu ensikertalaisille ja vähän ajaneille. Ensikertalaisten ei siis tarvitse tulla toimeen omillaan ja rukoilla apua ventovierailta, vaan asian hoitaminen on meillä kiinteä osa tapahtuman järjestelyä ja sitä tekee asiaan perehtyneet ihmiset,

- ajokoulutusten hintataso: Motorg ry:n ajokoulutukset ovat halpoja, Ajotaito 1 ja 2 ovat ilmaisia ja loput maksavat 20...50 € ratamaksun päälle,

- arkipäivä/viikonloppu: Motorg ry:llä on paljon viikonloppupäiviä,

- käytettävät radat: Motorg ry järjestää ajoharjoittelutapahtumia kaikilla suomalaisilla radoilla ja jonkun verran myös ulkomailla,

- yksi- ja useampipäiväisyys: Motorg ry järjestää paljon kaksi- ja useampipäiväisiä ratatapahtumia,

- radan ruuhkaisuus: Motorg ry:n tapahtumissa ryhmän nimelliskoko on yleensä 25 osallistujaa, eikä ryhmiä ylibuukata niin että kaikkien ajaminen kärsii,

- yleinen meininki: meillä on aina loistava yhteishenki ja porukkaan on helppo tutustua. Tapahtumissa on yleensä paljon osallistujia, joten päivässä on sopivasti pöhinää ja surinaa kuten myös suhinaa ja pörinää.

### 26. Mitkä ovat eri ajoryhmien kierrosaikarajat eri radoilla?

Alla on taulukko ohjeellisista kierrosaikahaarukoista. Hitaassa ryhmässä ei ole koskaan ylärajaa (liian hidasta aikaa). Ajoharjoitustapahtumissa ei tarvitse tietää omaa kierrosaikaa, siirto nopeampaan on ajankohtaista kun ohitettavia on paljon ja ohi tulijoita vähän. Vastaavalla periaatteella päätellään tarve siirtyä hitaampaan ryhmään. Nopeaan ryhmään siirtymiseen ei kuitenkaan pelkkä nopea aika riitä, vaan ajolinjojen ja ajokäytöksen tulee olla loogista ja ennustettavaa.

|                    | Hidas    | Keskihidas  | Keskinopea  | Nopea     |
|--------------------|----------|-------------|-------------|-----------|
| Ahvenisto          | Yli 1:40 | Yli 1:40    | Alle 1:40   | -         |
| Alastaro           | Yli 1:50 | 1:40...1:50 | 1:30...1:40 | Alle 1:30 |
| Botniaring (pitkä) | Yli 2:15 | -           | 1:55...2:15 | Alle 1:55 |
| Botniaring (lyhyt) | Yli 1:35 | -           | 1:20...1:35 | Alle 1:20 |
| Kemora             | Yli 1:35 | -           | 1:20...1:35 | Alle 1:20 |
| Kymiring           | Yli 2:50 | 2:30...2:50 | 2:12...2.30 | Alle 2:12 |
| Motopark           | Yli 1:55 | -           | 1:42...1:55 | Alle 1:42 | 