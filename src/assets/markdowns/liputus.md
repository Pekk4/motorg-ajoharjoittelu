# Liputtaminen

Liputusvuoron voi varata kuka tahansa ajoharjoittelutapahtumaan osallistuva henkilö, yhdistyksen jäsenille liputusvuorot tulevat varattavaksi ennen muita, kuten muutkin tapahtumaliput. Vuoron hoitaminen ei vaadi erillistä koulutusta tai pätevyyttä, ensikertalaisen kannattaa lukea nämä ohjeet ja läpi erityisellä huolellisuudella. Ensikertalaiset opastetaan toimintaan liputtajien kokouksessa ratavastaavien toimesta. Jos osallistut ensimmäistä kertaa MotOrg ry:n ajoharjoittelutapahtumaan, emme suosittele liputtajan vuoron varaamista.

Varatessasi liputusvuoron sitoudut siihen, että tehtävä tulee hoidettua. Voit siirtää vastuun antamalla liputusvuoron eteenpäin toiselle henkilölle, joka ottaa tehtävän hoitaakseen. Liputusvuoron voi hoitaa varaajan puolesta joku toinen henkilö (seuralainen, jälkeläinen, kaveri, mummo tms.) kunhan vuoro tulee asianmukaisesti hoidettua. Liputusvuorot julkaistaan foorumilla tapahtuman viestiketjussa yleensä muutama päivä ennen tapahtuman alkua. Et voi vaikuttaa oman vuorosi ajankohtaan tai sisältöön, mutta ratavastaavat pyrkivät sijoittamaan porttivahdeiksi kokeneita liputtajia.

Liputusvuoron (yleensä 2h) suorittamisesta saat palkkioksi ajaa kyseisenä päivänä, valitsemassasi ajoryhmässä, ilmaiseksi. Lisäksi yhdistys tarjoaa sinulle lounaan rataravintolassa. Mahdollisista muista tapahtumakohtaisista eduista tai rajoituksista päätetään vuosittain ja tiedotetaan erikseen ennen lipunmyynnin aloittamista.

Video liputtajien toiminnasta: [https://youtu.be/RhyaPTlRvFQ](https://youtu.be/RhyaPTlRvFQ)

### Yleiset asiat

Lippumiesten tehtävänä varmistaa osaltaan rataharjoittelun turvallisuus valvomalla radan tapahtumia ja välittää viestiä lippujen avulla radalla oleville ajajille. Seuraa siis valvottavan alueesi tapahtumia jatkuvasti. Tekstiviestien näppäily, kuvien ottaminen tms. eivät kuulu toimintaan lippupisteellä.

Lippupisteillä ei saa olla pukeutunut punaiseen, eikä sinne saa viedä mennessään mitään punaista. Liput pidetään maassa/muurin takana silloin kun niitä ei käytetä, eivätkä ne saa näkyä radalle.

Porttivahti pitää huolta ajovuoroista ja siitä, että radalla on oikean ryhmän kuskit. Pidä myös huoli, että viimeinen ryhmä ennen lippumiesten vaihtoa otetaan radalta pois vähintään viisi minuuttia ennen seuraavaa vuoroa, että lippumiehet ehditään vaihtaa.

Porttilla punaista tai keltaista lippua ei saa käyttää ohjelippuna muutoin kuin estämään radalle ajaminen (esim. punainen lippu portilla poikittain kun itse on liputtamassa ruutulipulla). Mikäli haluaa jotain lippua käyttää kuljettajien paimentamiseen, tulee pitää itse lippuosa kämmenen sisällä, ettei se liehu.

### Liputtaminen

Liputtajat valvovat oman pisteensä ympäristön ja heidän ensisijainen tehtävänsä on antaa lippumerkit mikäli he havaitsevat jonkin vaaran. Tämän jälkeen annetaan viesti radiolla muille lippupisteille.

Punainen liputetaan mikäli kuski kaatuu radalle, radalla on hiekkaa, pyörän osia, pyörän kaatamisesta radalle tulleita nesteitä tai jotakin muuta vaaratilanteita aiheuttavaa.

Kaadon sattuessa kerro asia ensin lyhyesti radiolla "Kaato, punainen lippu!" Kun muut lippupisteet ovat kuitanneet tämän ja liputus on käynnissä, anna radiolla lyhyt raportti tilanteesta järkkäreille ja ambulanssille. (Kaatumispaikka, onko kaatunut noussut seisomaan vai ei, muuta huomioitavaa.)

Keltainen liputetaan mikäli radalla on mahdollisesti jokin vaaratilanteita aiheuttava asia, ulosajosta tullutta hiekkaa. Mikäli joku ajaa ulos, mutta ei kaadu, niin lähin lippupiste heiluttaa keltaista kunnes tilanne selviää. Pieni sade liputetaan keltaisilla.

Pelkästä ulosajosta ei tarvitse heti liputtaa punaista, mikäli kuski pysyy pytyssä. Punaista ei myöskään tarvitse liputtaa, mikäli kuski ei kaadu ja jää odottamaan että pääsee varikolle ajovuoron päätyttyä turvallisesti.

Lippumerkkien antamisessa kannattaa olla aktiivinen, eikä liian varovainen. Omaa harkintaa tulee käyttää ja neuvoa kannattaa kysyä radiolla mikäli tilanne sen sallii.

Mikäli huomaatte, että jossakin ryhmässä on liian nopeita, hitaita tai vaarallisesti ajavia kuskeja, ilmoittakaa siitä ratavastaaville.

### Radiokäyttäytyminen

Paina tangenttia hetki pohjaan ennen kuin puhut, näin ensimmäiset sanasi kuullaan.

Kuittaa kaikki viestit lippupisteesi nimellä, esim. "lippu 1 kuittaa", jotta sinun tiedetään kuulleen viesti.

Tule paikalle kymmen minuuttia ennen oman lippuvuorosi alkamista, mikäli sinut kuljetetaan radalle. Mikäli menet portille tai lippupisteelle, jolle voi siirtyä helposti ylittämättä rataa, voit mennä suoraan pisteellesi. Ilmoita radiolla kun liputtajan vaihto on tehty!


Tekemällä tätä tärkeää vapaaehtoistyötä mahdollistat tapahtumien järjestämisen ja turvallisen toteuttamisen!